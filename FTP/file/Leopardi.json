{
  "titolo": "Leopardi.json",
  "contenuto": "Sempre caro mi fu quest’ermo colle,\nE questa siepe, che da tanta parte\nDell’ultimo orizzonte il guardo esclude.\nMa sedendo e mirando, interminati\nSpazi di là da quella, e sovrumani\nSilenzi, e profondissima quiete\nIo nel pensier mi fingo; ove per poco\nIl cor non si spaura. E come il vento\nOdo stormir tra queste piante, io quello\nInfinito silenzio a questa voce\nVo comparando: e mi sovvien l’eterno,\nE le morte stagioni, e la presente\nE viva, e il suon di lei. Così tra questa\nImmensità s’annega il pensier mio:\nE il naufragar m’è dolce in questo mare. \n Silvia, rimembri ancora\nQuel tempo della tua vita mortale,\nQuando beltà splendea\nNegli occhi tuoi ridenti e fuggitivi,\nE tu, lieta e pensosa, il limitare\nDi gioventù salivi?\nSonavan le quiete\nStanze, e le vie dintorno,\nAl tuo perpetuo canto,\nAllor che all’opre femminili intenta\nSedevi, assai contenta\nDi quel vago avvenir che in mente avevi.\nEra il maggio odoroso: e tu solevi\nCosì menare il giorno.\nIo gli studi leggiadri\nTalor lasciando e le sudate carte,\nOve il tempo mio primo\nE di me si spendea la miglior parte,\nD’in su i veroni del paterno ostello\nPorgea gli orecchi al suon della tua voce,\nEd alla man veloce\nChe percorrea la faticosa tela.\nMirava il ciel sereno,\nLe vie dorate e gli orti,\nE quinci il mar da lungi, e quindi il monte.\nLingua mortal non dice\nQuel ch’io sentiva in seno.\nChe pensieri soavi,\nChe speranze, che cori, o Silvia mia!\nQuale allor ci apparia\nLa vita umana e il fato!\nQuando sovviemmi di cotanta speme,\nUn affetto mi preme\nAcerbo e sconsolato,\nE tornami a doler di mia sventura.\nO natura, o natura,\nPerchè non rendi poi\nQuel che prometti allor? perchè di tanto\nInganni i figli tuoi?\nTu pria che l’erbe inaridisse il verno,\nDa chiuso morbo combattuta e vinta,\nPerivi, o tenerella. E non vedevi\nIl fior degli anni tuoi;\nNon ti molceva il core\nLa dolce lode or delle negre chiome,\nOr degli sguardi innamorati e schivi;\nNè teco le compagne ai dì festivi\nRagionavan d’amore\nAnche peria fra poco\nLa speranza mia dolce: agli anni miei\nAnche negaro i fati\nLa giovanezza. Ahi come,\nCome passata sei,\nCara compagna dell’età mia nova,\nMia lacrimata speme!\nQuesto è quel mondo? questi\nI diletti, l’amor, l’opre, gli eventi\nOnde cotanto ragionammo insieme?\nQuesta la sorte dell’umane genti?\nAll’apparir del vero\nTu, misera, cadesti: e con la mano\nLa fredda morte ed una tomba ignuda\nMostravi di lontano."
}